# Jual Mahal Lebih Untung

Kita semua sedia maklum bahawa jika harga barang yang kita jual lebih tinggi maka margin jualan kita juga lebih tinggi. Dan jika kita mengikut hukum *price elasticity* semakin mahal harga barang maka semakin kurang jumlah jualan.

	price x volume = net sales

Dari segi logiknya, kita boleh kata juga bahawa akan ada satu harga yang paling optimum. Iaitu harga yang memberi paling banyak net sales. Jika harga jualan kurang atau lebih daripada harga optimum tersebut net sales akan menurun.

Namun ada beberapa barang jualan yang tidak mengikuti hukum tersebut.

Pejam mata anda dan cuba bayangkan situasi berikut:

Kita pergi ke bengkel kereta untuk membetulkan kerosakan pada kereta kita. Kita tidak tahu apa yang rosak dan kita tidak tahu kualiti servis yang akan kita terima.

Setelah mekanik melihat-lihat bahagian yang rosak, beliau pun berkata: "Oh, ini enjin abang bahagian head ada masalah. Kena tukar bahagian XXXX dan barang YYYYY saya boleh recond. Harga bahagian XXXX ada yang RM800 dan juga RM1200. Yang mana satu abang nak pakai?"

Automatik dalam fikiran kita akan berlaku salah satu monolog berikut:

>	Kalau dapat beli yang RM1200 bagus jugak, tapi bajet tidak ada lah pula.

atau

>	Beli yang RM1200 lah, pasti ianya lebih baik

atau juga

>	Bajet cukup untuk yang bagus punya (RM1200) ni, tapi ada lain yang kena bayar nanti macamana?

Sangat jarang manusia normal berfikir seperti berikut:

>	Ahhh, guna yang murah sudah. Beli yang mahal-mahal bukan ada kelebihan pun

Ya, manusia secara azalinya akan menggunakan harga sebagai tanda aras kualiti sesuatu barang.

Semakin berkualiti sesuatu barang maka semakin ia dikehendaki oleh bakal pembeli.

Harga yang mahal juga menjadi simbol status kepada mereka. Contohnya, jika ada rezeki memang semua orang mahu memiliki dan menggunakan kereta Mercedes berbanding kereta Proton.

Dengan teori di atas, kita boleh juga kata bahawa semakin tinggi harga jualan semakin bagus. Ini kerana harga jualan yang tinggi memberi kesan kualiti dan status yang tinggi lalu meningkatkan permintaan barang jualan kita.

	harga tinggi x Jumlah jualan meningkat = net sales berganda

Namun harus kita ingat, harga jualan boleh tinggi tetapi bukan sehingga ke tahap tidak masuk akal.