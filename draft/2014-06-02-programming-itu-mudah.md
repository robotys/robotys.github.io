# Programming Itu Mudah

Programming itu mudah, menguruskan kod sebenarnya yang susah.

Tulisan ini ditujukan kepada mereka yang sedang pening kepala dan hampir putus asa dengan programming. Pening kepala kerana semakin lama belajar tentang programming semakin banyak perkara yang susah difahami. Hampir putus kerana setiap hari ada sahaja konsep baru yang menjengah masuk dalam kamus programming kita.

Ini tidak sepatutnya berlaku.

Jika kita fikir kembali bagaimana kita boleh terjebak dalam dunia programming, biasanya ia bermula daripada perasaan yang sangat hebat apabila kod kita menunjukkan hasil. Kita merasa secebis kuasa Tuhan yang Maha Mencipta. Kita kata "jadilah" maka jadilah kod tersebut menjalankan kerja seperti yang kita mahukan.

Namun semakin lama kita mendalami, kita dapati terlalu banyak perkara yang perlu dikuasai untuk kita mencari makan dalam bidang ini.

Setelah bertahun menaip kod pada papan keyboard, inilah kebenaran yang berjaya saya fahami:

> Programming itu sangat mudah. Ia cuma variables, logic, arithmetic dan loops. Yang susah adalah menguruskan kod supaya mudah diubah dikemudian hari

Ya, itulah kebenarannya. Menghasilkan kod itu menyeronokkan. Sangat menyeronokkan. Tetapi menguruskan kod untuk mudah kita ubahsuai kemudian harilah yang mengundang pelbagai konsep yang sukar difahami dan digunapakai.

Programming hanya berkisar tentang 4 perkara ini:

1. Variables. Satu kotak yang memegang satu nilai. Contohnya kotak 'hitam' mengandungi 'guli kaca'. Dalam kod ia ditulis sebagai ```$kotak_hitam = 'guli kaca'```
2. Logic. Ini yang menguruskan keputusan kita. Contohnya 'kalau guli kaca baling ia ke atas.' yang mana kod PHP nya seringkas ```if($kotak_hitam === 'guli kaca') baling($kotak_hitam, 'atas');```
3. Arithmetic. Ini adalah matematik sekolah rendah! Ia tentang + - x dan bahagi. Atau dalam kod: ``` $a + $b - $c * $d / *e ```
4. Loops. Inilah kuasa sebenar komputer. Ia mampu mengulang perkara tertentu mengikut arahan kita. Contohnya 'selagi jumlah tidak sama dengan 15, tambah 1 kepada jumlah' yang mana kodnya semudah ``` while($jumlah !== 15){ $jumlah = $jumlah + 1 }```

Apabila diulang-ulang setiap hari, 4 perkara di atas akan menjadi sangat mudah dan seronok dikerjakan.

Namun harus kita ingat bahawa kod kita bukanlah wujud tanpa ada tujuan. Biasanya kod kita wujud untuk mengikuti permintaan klien. Klien mahukan software mengikut spesifikasi 1.

Setelah kita hampir siap spesifikasi 1, klien bertukar fikiran dan mahukan spesifikasi 2 pula.

Baru nak mula, klien tukar lagi spesifikasi.

Di sinilah mulanya pening kepala kita.

Tambah pula apabila kita coding bersama dengan orang lain. Maka kod kita tadi haruslah mudah digunakan bersama-sama.

Disinilah munculnya pelbagai konsep yang memeningkan kepala: OOP, MVC, SRP, SOLID, Dependency Injection, Unit Testing, Coupoling, Cohesion dan bermacam-macam lagi.

Ya, programming jadi pening apabila kita mahu menjadikan kod kita mudah diubah dan digunakan pada masa hadapan.

Jika tidak, ia akan menjadi sesuatu yang sangat mudah!