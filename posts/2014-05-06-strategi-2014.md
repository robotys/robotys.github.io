# Pelajaran Hidup 2014 dan Langkah Seterusnya

Setelah 3 tahun bertukar arah menjadi pekerja sepenuh masa (sebelum ini saya freelancer sepenuh masa) maka tibalah masa untuk merenung kembali apakah yang telah dipelajari selama ini dan apakah pula langkah untuk masa mendatang.

## Pelajaran 1: Stabiliti penting untuk minda tenang

Perkara yang paling sakit semasa freelance dahulu adalah income yang tidak menentu. Mungkin kerana masih terlalu baru dalam freelancing digabung dengan perangai yang 'malu untuk meminta bayaran' maka pengalaman freelancing saya sangat tidak seronok.

Setelah bekerja sepenuh masa, ternyata stabiliti yang kelihatan ringkas pada mata kasar adalah sangat bernilai. Ia membawa ketenangan yang luar biasa bagi saya. Rutin gaji masuk setiap bulan memudahkan kita membuat perancangan pada masa hadapan.

Yang paling suka apabila kita ada pendapatan tetap setiap bulan adalah bank terutamanya bahagian pinjaman dan kad kredit. Maka perlu juga belajar 'say no' untuk menghindari hutang yang tidak diperlukan.

## Pelajaran 2: Kebanyakan Buku Kewangan adalah untuk Pekerja Makan Gaji

Ya, kebanyakan buku kewangan yang saya baca suatu ketika dahulu kini 'make sense'. Semasa freelancing, kebanyakan tips dan nasihat yang diberikan nampak seperti tidak berpijak didunia nyata. Rupa-rupanya dunia buku kewangan tersebut memang tidak serupa dengan dunia kehidupan saya ketika itu.

Kini, nasihat untuk 'bayar diri sendiri dahulu' sebelum membayar orang lain adalah satu nasihat yang sangat berguna (walaupun masih ada lompong amalan menyimpan saya, namun ia sudah memberi kesan yang positif)

## Pelajaran 3: Freelancing sambil Makan Gaji terlalu memenatkan

Sehingga sekarang masih ada kerja freelancing yang sedang diusahakan. Kebanyakannya adalah daripada klien yang sudah bertukar tahap kepada rakan. Walapun tidak serancak dahulu, namun beban kerja terasa tiga kali ganda. Sungguh penat.

Bertambah penat apabila masa untuk menghasilkan kerja freelance perlu ditolak daripada masa bersama keluarga atau masa berehat daripada kerja di pejabat. Ini bukanlah formula hidup yang bagus

## Pelajaran 4: Kadar Freelance sambil Makan Gaji meningkat mendadak

Penat bekerja haruslah berbaloi. Maka amatlah berbaloi untuk penat apabila kadar freelance anda kini adalah tiga kali ganda berbanding semasa freelance full time.

Mengapa begitu? Kerana kini kita boleh 'say no' kepada mana-mana projek yang tidak menarik tanpa perlu rasa takut dengan pendapatan bulan hadapan yang tidak menentu.

Kerana itu jugalah kita boleh memilih klien yang mudah untuk kita uruskan dan terbukti bagus dalam membayar projek mengikut masa yang ditetapkan

## Pelajaran 5: Makan Angin di Luar Negara Membuka Minda

3 tahun kebelakangan ini semakin berani menjejakkan kaki ke luar negara (terima kasih kepada makwe cun yang memperkenalkan makan angin luar negara ini :) ). Ia sangat membuka minda seperti mana iklan MAS suatu ketika dahulu.

Simpan yang ini, saya akan kongsi tentang minda terbuka akibat jalan-jalan ini pada post akan datang.

## Pelajaran 6: Peluang Semakin Terbuka Seiring dengan Pengalaman

Pengalaman kerja dan kemahiran yang sentiasa diasah akan membawa kita kepada banyak pintu-pintu peluang kepada kita.

Yang akan membukan pintu-pintu tersebut adalah kenalan kita dalam industri yang sama.

Disinilah pentingnya kita berinteraksi dengan pemain-pemain dalam industri yang sama dan juga industri yang selari.

## Pelajaran 6: Tidak Mahu Freelance Lagi

Komitmen yang tinggi untuk freelance menjadikan ia bukan lagi satu pilihan yang seksi untuk masa akan datang. Komitmen apa? komitmen masa, tenaga dan fokus yang sangat tinggi. 

Malah ternyata, beberapa projek freelance terbaru telah membuktikan saya bukanlah orang yang mampu menguruskan banyak projek serentak.

---

Freelance seronok kerana ia mencabar kemahiran diri dan meluaskan pengalaman kerja. Namun apabila ia bukan lagi satu pilihan, apa pula langkah seterusnya untuk terus mengecapi kebaikan freelance?

Ada beberapa idea namun satu idea ini yang melekat di minda saya.

Menjadi author di marketplace sedia ada.

Contohnya, menjadi Wordpress Themes Author di ThemeForest.

Satu-satunya perkara yang tidak ada pada WP Themes Author tetapi ada pada Freelancing adalah jumlah bayaran. Saya tidak tahu akan jumlah bayaran yang boleh saya dapat. Mungkin banyak atau mungkin tidak ada langsung.

Namun dengan [strategi yang betul](http://code.tutsplus.com/tutorials/a-roadmap-to-publishing-wordpress-themes-for-themeforest--wp-28896), ia sepatutnya membuahkan hasil dalam masa 6 bulan. (jangan lupa tips paling penting: [test themes](http://code.tutsplus.com/tutorials/creating-a-wordpress-theme-from-static-html-releasing-your-theme--wp-34242) tersebut sebelum submit ke themeforest!)

Maka, langkah seterusnya untuk diri saya adalah [mengkaji](http://code.tutsplus.com/tutorials/making-the-perfect-wordpress-theme-how-to-code-well--wp-33397) dunia ThemeForest dan hasilkan jualan pertama di sana!

(dan dengan itu kembalinya fokus kemahiran saya daripada backend kepada frontend/UX/UI!)