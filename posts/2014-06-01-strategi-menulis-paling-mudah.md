# Strategi Menulis Paling Mudah

Hari ini (3 Jun 2014) saya dijemput sebagai penceramah jemputan di Jabatan Perdana Menteri untuk berkongsi tentang penulisan portal.

Saya berkongsi khusus tentang cara yang mudah untuk membantu kita menulis setiap hari. Antara strategi yang kita boleh gunakan adalah:

## 1) Menulis Rangka Dahulu

Ini adalah formula asas. Sama sahaja seperti yang diajarkan semasa SPM. Rangka artikel tidak perlu extra vaganza dan kelihatan hebat.

Rangka artikel sepatutnya mudah. Ia adalah apa semua isi penting untuk ditulis.

Bagi Karya cerpen kita boleh senaraikan kronologi cerita cerpen kita.

Fasa ini adalah fasa brainstorming. Bukan fasa mengubahsuai untuk cantik.

Terus tulis isi-isi yang berkaitan. Jika sudah ditulis dan rasa isi tersebut tidak berguna, biarkan sahaja. Jangan dipadam.

## 2) Menulis tanpa meng-edit

Kita telah dipupuk dari matapelajaran Bahasa Melayu semasa SPM untuk meng0edit semasa mengarang.

Ini adalah amalan yang SALAH.

Jangan meng-edit semasa mengarang. Ia akan memutuskan 'flow' yang penting semasa menulis.

Abaikan typo, grammar, bahasa rojak dan sebagainya semasa menulis draft. Jangan peduli dengan kata-kata rakan yang terlihat tulisan kita semasa draf ini.

Sudah nama pun draf, penulian ini akan diubahsuai menjadi cantik.

Fokus kepada meluahkan segala yang terpendam (untuk karya cerpen) atau melengkapkan isi artikel dengan penerangan yang bagus.

## 3) Tulis dalam gaya bahasa percakapan

Jika artikel yang ditulis bukan untuk penerbitan akademik, berita ataupun apa-apa penerbitan yang formal, maka tulis sahaja draf tersebut sepertimana kita bercakap dengan orang lain.

Jika kita penulis baru, mungkin sukar untuk berbuat demikian kerana belum pernah mencuba dan masih tiada momentum.

Boleh gunakan teknik yang pernah saya guna satu ketika dahulu iaitu merakam bebelan sendiri menggunakan perakam suara (atau smartfon) tentang tajuk dan isi yang ingin ditulis.

Setelah siap rakam, ulang dengar dan tulis semula.

Teknik ini sangat bagus kerana penulisan kita dengan sendirinya menjadi mudah difahami oleh pembaca. Ini kerana pembaca berasa seperti sedang bercakap dengan penulis.

Ia juga bagus kerana teknik ini akan memberi 'suara' yang unik kepada artikel kita. Lain orang lain 'suara'-nya, dan dengan teknik ini suara kita akan ada dalam artikel kita dengan sendirinya.

## 4) Jangan berhenti

Perkara utama yang perlu fokus semasa menulis draf adalah JANGAN BERHENTI.

Buat apa sahaja untuk pastikan kita tidak berhenti semasa menulis.

Momentum yang hilang semasa menulis amat sukar untuk didapatkan semula. Dan apabila ia sudah hilang, kita perlu berusahan untuk kembali kepada penulisan.

Antara tips yang boleh diamalkan adalah menulis ketika tengah malam atau awal pagi. Ini kerana waktu tersebut sangat kurang gangguan daripada persekitaran.

Kita dapat fokus kepada penulisan tanpa gangguan-gangguan tersebut.

## 5) Berhenti setelah siap semua point

Ya, berhenti hanya setelah kita sentuh semua isi yang kita senaraikan semasa fasa merangka artikel.

Jika kita tulis cerpen, hanya berhenti setelah kita siap kembangkan semua kronologi cerita.

## 6) Peram

Setelah berhenti, terus save dan simpan. 

JANGAN sentuh atau edit. Biarkan ia terperam dalam harddisk buat satu masa.

Jangka masa yang bagus adalah 3 hari, namun 1 hari sudah memadai.

Yang penting pada fasa ini adalah LUPAKAN artikel yang kita telah tulis tadi. Kita boleh fokus kepada kerja/tidur atau sembahyang subuh pula.

## 7) Edit untuk terbit

Setelah sehari atau lebih kita peram artikel tadi, baru kita buka semula untuk edit.

Pada masa ini, kita akan dapat lihat dengan jelas kecacatan dan kekurangan artikel kita.

Biasanya ia berkisar kepada 3 perkara utama iaitu: 1) Isi berterabur 2) Tajuk tidak menarik 3) Typo dan grammar

Edit artikel kita tadi sehingga kita puas hati. Setelah itu barulah kita boleh hantar kepada editor untuk tambah baik dari sudut pandang orang ketiga pula.

Atau jika hanya menulis untuk blog sendiri, kita boleh sahaja terus terbit untuk pembaca di blog kita!

Itulah perkara yang saya sendiri amalkan untuk menulis setiap hari (atau semasa banyak idea. :))