# Freelancer Bukan Buruh Digital

Suka saya mengulas ayat ini secara longgar yang ditulis oleh rakan seperjuangan di [rumbia.my](http://rumbia.my/bmc-untuk-freelancer/):

	Kita freelancer, seorang professional dan bukannya buruh digital.

Jika anda baca lebih lanjut, apa yang disarankan oleh artikel tersebut adalah sebagai freelancer kita perlu ingat bahawa separuh daripada kerja kita adalah kerja produksi dan kerja teknikal. Manakala separuh lagi yang selalu dilupakan adalah kerja-kerja bisnes dan marketing.

Namun apa yang ingin saya ulas adalah ayat yang sangat catchy di atas.

Ya, sebagai seorang freelancer dalam bidang web developer, itu adalah perasaan kita pada banyak masa dan ketika. Freelancer dilayan seperti seorang buruh sahaja. Freelancer dianggap sebagai pekerja yang hanya menurut perintah klien seperti bos.

Paling sakit hati apabila freelancer buat seperti mana arahan klien tetapi hasilnya tidak klien suka dan klien tersebut salahkan freelancer dan tidak mahu melunaskan bayaran lanjut.

Memang sakit hati dan sebagai freelancer, perkara ini pasti akan kita rasa.

Pasti.

(Yang lebih sakit hati bila kita amat memerlukan bayaran tersebut untuk kegunaan terdekat.)

Pada masa itu freelancer akan terngiang-ngiang ayat di atas tadi dan akan mula terfikir di manakah silapnya hingga perkara ini terjadi.

Saya sudah berfikir dan masak tentang perkara ini. Maka inilah hasilnya:

## Ada Dua Jenis Klien: Bos dan Klien

![bos](http://www.colourbox.com/preview/4724633-632713-construction-worker-using-digital-tablet.jpg)

Setiap klien kita biasanya termaktub dalam 2 kategori utama iaitu kategori Klien atau kategori Bos.

Apakah maksud kategori Klien? Klien adalah orang yang mengupah 'Nasihat dan Akal Fikiran' kita. Klien jenis ini faham bahawa pengetahuan freelancer lebih luas dan kepakaran freelancer lebih tinggi berbanding diri beliau. Klien jenis ini juga amat menghormati fakta tersebut.

Hasilnya klien akan lebih terbuka dan menghormati hasil kerja freelancer.

Klien kategori Bos pula adalah klien yang mengupah freelancer untuk merealisasikan idea beliau. Beliau sudah ada idea dan aka fikiran mereka untuk menyelesaikan masalah mereka. Apa yang mereka perlukan hanyalah 'code monkey' yang patuh arahan mereka.

Klien kategori Bos inilah yang banyak buat perangai kepada freelancer.

Cara mengatasi faktor ini adalah kita hanya memilih untuk bekerja dengan klien yang rasional sahaja. Manakala jika kita terpaksa bekerja dengan Bos, kita perlu letakkan siap-siap apakah perkara dan limitasi hubungan perniagaan ini.

Anggap klien seperti rakan, anggap Bos seperti pelanggan. Itu cara yang paling sesuai.

## Ada dua jenis Freelancer: Profesional dan Buruh Digital

![digital worker](http://images.fineartamerica.com/images-medium-large-5/electrician-construction-worker-retro-aloysius-patrimonio.jpg)

Ya, freelancer juga menyumbang kepada fenomena ini. Jika kita lihat pasaran freelancer, kita dapat melihat dengan jelas ada 2 kelas freelancer iaitu kelas Profesional dan juga kedua kelas Buruh Digital.

Bukan bermakna satu lebih bagus daripada yang lain. Ia cuma kategori sahaja.

Profesional biasanya sudah lama berkecimpung dalam bidang teknikal tersebut dan sudah masak dengan segala macam ragam dan bug yang ada dalam bidang tersebut. Nasihat dan pandangan profesional amat berguna. Kerja dengan profesional lebih cepat siap dan hasilnya lebih berkualiti.

Buruh digital pula biasanya adalah mereka yang baru berkecimpung dalam bidang teknikal tersebut. Mereka hanya mampu mengikut arahan dan tiada pengalaman yang cukup untuk memberi pandangan yang bernas. Kerja mungkin cepat siap tetapi kualiti kerja tidak sama dengan profesional.

## Penyelasaian

Daripada 2 faktor di atas, kita boleh nampak bahawa masalah utama kita adalah mismatch of manpower.

Klien yang sepatutnya bekerja dengan profesional tetapi bekerja dengan dengan Buruh Digital.

Bos yang sepatutnya bekerja dengan Buruh Digital tetapi bekerja dengan profsesional.

Maka haruslah akan berlaku kekecewaan dan selisih faham antara kedua-dua pihak.

Penyelasaiannya adalah ganda dua: 

1. Pihak freelancer harus sedar mereka freelancer kategori mana, profesional atau buruh digital.

2. Pihak freelancer harus proaktif dalam memilih klien mereka mengikut kategori freelancer.

Jangan harapkan klien untuk membuat pilihan. Biarkan kuasa memilih itu ditangan kita sebagai freelancer agar kita lebih tenang dan tidak tertekan dikemudian hari.